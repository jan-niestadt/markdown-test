
## Over _Woordcombinaties_

### Het taalmateriaal

Deze demo ontsluit een digitale tekstenverzameling (corpus) met hedendaags taalmateriaal uit kranten (_NRC_ en _De Standaard_) en uit andere corpora van het Instituut voor de Nederlandse taal (INT), zoals de [domeinencorpora](http://anw.inl.nl/anwcorpus) van het _Algemeen Nederlands Woordenboek_ (_ANW_). Het bevat teksten uit Nederland en Vlaanderen en bestaat uit iets meer dan 230 miljoen woorden.

We kozen voor dit materiaal omdat we in relatief korte tijd een proefcorpus nodig hadden dat actueel genoeg is en zo weinig mogelijk taalfouten bevat. Het nadeel van die keuze is dat dit corpus naar moderne maatstaven enigszins beperkt is, zowel in omvang als in diversiteit van bronnen. Corpusgebaseerde woordenboeken reflecteren hun corpus, waardoor u in deze demo dan ook vooral kan zien hoe woorden gebruikt worden in geschreven standaardtaal in kranten. Op termijn zullen corpora gebouwd moeten worden die beter tegemoetkomen aan de behoeften van taalleerders. Eenvoudige taal en gesproken taal moeten daarin meer aandacht krijgen.

### De zoekopties

Voorlopig kan er alleen gezocht worden op verba (werkwoorden) uit de lemmalijst. Verba kunnen soms geadjectiveerd of gesubstantiveerd zijn. Voorbeelden:

> _Het publiceren_ van een artikel is moeilijk. het publiceren = infinitief van het verbum gebruikt als substantief.
> 
> Hij ligt _begraven_ in de kerk. begraven = deelwoord van het verbum gebruikt als adjectief.

Later zullen ook voorbeeldzinnen en combinatiemogelijkheden voor echte substantieven en adjectieven beschikbaar komen.

### Voorbeeldzinnen

Vaak heb je aan een aantal goede voorbeeldzinnen met het zoekwoord al genoeg om te achterhalen wat het woord betekent en hoe het gebruikt wordt. Goede voorbeeldzinnen moeten betekenis en gebruik van het zoekwoord illustreren, maar mogen voor de leesbaarheid ook weer niet te lang zijn. Voor het sorteren van goede zinnen in het corpus gebruiken we [GDEX](https://www.sketchengine.eu/user-guide/glossary/?letter=G) (Good Dictionary Examples), een technologie die binnen de corpusapplicatie [Sketch Engine](https://www.sketchengine.eu/) van [Lexical Computing](https://www.lexicalcomputing.com/) ontwikkeld is.

Uit de gesorteerde zinnen in het corpus worden vervolgens een aantal zinnen geselecteerd voor de applicatie _**Woordcombinaties**_. Zinnen worden overgenomen zoals ze in het corpus voorkomen en zo weinig mogelijk nabewerkt. Alleen pertinente fouten worden gecorrigeerd en bij uitzondering worden te lange zinnen wat ingekort. In _**Woordcombinaties**_ gaat het vooral om de constructies waarin het zoekwoord voorkomt. In veel voorbeeldzinnen kan u woorden tegenkomen die naar iets verwijzen (bv. _dat_, _daarom_, _zo_, …). Bv. _daarom_ in

> _Ik **denk** wel eens dat hij daarom zo hard werkt._

Enerzijds is het voor het herkennen en gebruiken van de constructie niet altijd relevant om te weten waarnaar deze woorden precies verwijzen. Anderzijds zijn verwijswoorden voor een aantal constructies wel typisch, bv. _er…aan_ in

> _Ik heb er zelfs serieus aan **gedacht** om een dokter te bellen._

### Combinatiemogelijkheden

Hier is te zien met welke andere woorden of woordgroepen het zoekwoord gecombineerd wordt. Het verbum **adviseren**, bijvoorbeeld, wordt vaak gecombineerd met personen en instanties als subject: _advocaat, ambtenaar, arts, bank, bedrijf, bureau, college, commissie, deskundige, expert,_ enz. Het werkwoord **stimuleren** neemt als object graag woorden als _consumptie, creativiteit, debat, economie, export,_ enz. In veel gevallen berust de combineerbaarheid van woorden op afspraken binnen de taalgemeenschap. We zeggen dan dat de combinatie geconventionaliseerd is. Een voorbeeld daarvan is de combinatie _zich kostelijk **amuseren**_. Die kan in het Engels niet letterlijk vertaald worden als _to amuse oneself preciously_, maar wordt vertaald met een (net zo geconventionaliseerde) uitdrukking _to have a great/wonderful time_. De woorden of woordgroepen die vaak of volgens conventie gecombineerd worden met het zoekwoord, noemen we _collocaten_.

Collocaten worden met de corpusapplicatie [Sketch Engine](https://www.sketchengine.eu/) opgespoord en zichtbaar gemaakt in zogenaamde [woordschetsen](https://www.sketchengine.eu/user-guide/user-manual/word-sketch/) . We halen de belangrijkste collocaten daaruit over en brengen waar nodig correcties aan.

We wijzen erop dat de hier vermelde combinatiemogelijkheden zeker niet de enige mogelijkheden zijn. Hier wordt alleen een profiel van het zoekwoord geschetst, zoals het in ons (kranten)materiaal is aangetroffen. De lijsten met collocaten zijn ook zeker niet uitputtend, maar geven enkel aan wat in de teksten in ons corpus voorkomt.

Collocaten worden gegroepeerd per zinsdeel (deel van een zin met een functie, zoals subject of object). Als u op een woord uit de lijst klikt, ziet u een voorbeeldzin met de combinatie (verbum + collocaat). Bijvoorbeeld:

![](http://woordcombinaties.ivdnt.org/img/about-adviseren-advocaat.81e87c06.png)

Zinsdelen die bijzin zijn, worden geordend op inleidend woord. Bijvoorbeeld:

![](http://woordcombinaties.ivdnt.org/img/about-adviseren-dat.5f449f7d.png)

Daarnaast is er nog de en/of-relatie, waarin we andere zelfstandige verba noemen die vaak samen met het zoekwoord voorkomen, bv. **adviseren** en/of _begeleiden_, _controleren_ en _ondersteunen_.

### Patronen

Kennis over de combineerbaarheid van woorden alleen is niet altijd genoeg. Met de zoekoptie ‘patronen’ kan u zien hoe u hele zinnen kan maken met de combinaties in een bepaalde betekenis. Voorbeeld:

> Patroon 1: _iemand_ **twijfelt** _aan iets_
> Betekent: _iemand_ weet niet zeker of _iets_ aanwezig is  
> Voorbeeld: _Ik_ twijfel _aan zijn oprechtheid_.
> 
> Patroon 2: _iemand_ **twijfelt** _over iets_  
> Betekent: _iemand_ heeft nog geen besluit genomen _over iets_  
> Voorbeeld: _Het bedrijf_ heeft nog even getwijfeld _over de aankoop_.

Ieder patroon heeft een eigen betekenis. In de gekleurde slots van de patronen kunnen we in veel gevallen woorden en woordgroepen (collocaten) invullen die bij de betekenis van het patroon horen. Slots die collocaten bevatten zijn gemarkeerd door een kadertje met stippellijn. Een muisklik toont de collocatenlijst. Een muisklik op de collocaten in die lijst, laat een voorbeeldzin zien met dat collocaat:

![](http://woordcombinaties.ivdnt.org/img/about-pattern-ex1.b8230521.png)

![](http://woordcombinaties.ivdnt.org/img/about-pattern-ex2.23bc50f2.png)

Patronen worden in een corpussample in [Sketch Engine](https://www.sketchengine.eu/) opgespoord en geannoteerd door gebruik te maken van [Corpus Pattern Analysis (CPA)](http://pdev.org.uk/#about_cpa) , een techniek die Patrick Hanks ontwikkeld heeft voor het Engelse patroonwoordenboek [Pattern Dictionary of English Verbs (PDEV)](http://pdev.org.uk/) . Het annoteren en beschrijven van patronen is bewerkelijk. Het aantal volledig bewerkte werkwoorden zal geleidelijk toenemen.

### Bijzondere patronen: uitdrukkingen, spreekwoorden en formules

**Uitdrukkingen** zijn min of meer vaste patronen, vaak met een figuurlijke betekenis. Bijvoorbeeld: _de strijdbijl begraven_ = vrede sluiten. **Spreekwoorden** zijn kernachtige zinnen met een erkende waarheid of levenswijsheid. Bijvoorbeeld: _niet geschoten is altijd mis._ **Formules** zijn routineachtige zinnetjes die vaak in bepaalde situaties en/of bij bepaalde taalhandelingen gebruikt worden. Voor taalleerders zijn deze vaak lastig te produceren. Bijvoorbeeld:

taalhandeling: zekerheid uitdrukken  
formules bij die taalhandeling:

-   daar **twijfel** ik niet aan
-   daaraan valt niet te **twijfelen**
-   daar hoef je niet aan te **twijfelen**

Voorlopig zijn uitdrukkingen, spreekwoorden en formules opvraagbaar in de artikelen die ook een patroonbeschrijving hebben. We streven er op langere termijn naar de formules op een aantal manieren toegankelijk te maken:

1.  via het zoekwoord
2.  via de situatie of het thema (bv. openbaar vervoer)  
    en/of
3.  via de taalhandeling (bv. iets vragen, meedelen, groeten, …)
